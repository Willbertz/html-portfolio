Joensuulaislähtöinen Ville Kivivuori aloitti sellonsoiton opintonsa Joensuun konservatoriossa. Hän suoritti sellonsoiton diplomitutkinnon Hollannissa Rotterdamin konservatoriossa 2002 opettajinaan Ad van Dongen ja Herre-Jan Stegenga, minkä lisäksi hän on täydentänyt opintojaan mm. Frans Helmersonin, Pieter Wispelweyn ja Alban Gerhardtin johdolla. <br>
Kivivuori on esiintynyt lukuisien orkestereiden solistina sekä kamarimuusikkona Suomen lisäksi Hollannissa, Ranskassa, Italiassa, Espanjassa, Belgiassa, Saksassa, Ruotsissa, Norjassa, Tanskassa, Meksikossa ja Yhdysvalloissa. Hän asui yli kymmenen vuotta Meksikossa toimien konservatorion sellonsoiton opettajana sekä Orquestra Filarmónica de UNAM-orkesterin sellistin virassa. Samaan aikaan hän esiintyi aktiivisesti kamarimuusikkona eri puolilla Latinalaista Amerikkaa. Vuonna 2003 hänet kutsuttiin Orquesta Sinfónica de Mineria-orkestern sellistiksi. Orkesteri teki lukuisia levytyksiä (Mahlerin kokonaistuotanto, Beethovenin sinfoniat) mm. Naxos-levymerkille. Palattuaan kotimaahansa Kivivuori on toiminut Joensuun kaupunginorkesterin sellosektion äänenjohtajan sijaisena ja vakituisena avustajana, Joensuun konservatorion, Keski-Karjalan-, Pielisen Karjalan-sekä Kuhmon musiikkiopiston sellonsoiton opettajana. <br>
Helmikuusta 2023 lähtien Ville Kivivuori on työskennellyt hyvinvointiohjaajana Reijolan koulussa.<br>
Työnsä ohessa hän opiskelee koodausta. Villen harrastuksiin kuuluu kaikenlaisen elektroniikan näpertely sekä purjehdus.